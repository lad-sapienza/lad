---
title: "CeraLoop: invito a partecipare alla ricerca collettiva sulla “somiglianza” dei materiali ceramici"
sort: 24
img: ./partecipate-to-CeraLoop.png
inhome: true
---

# CeraLoop: invito a partecipare alla ricerca collettiva sulla “somiglianza” dei materiali ceramici

**Indice**
- [Introduzione](#introduzione)
- [A chi è rivolto](#a-chi-e-rivolto)
- [Il dataset e cosa ti chiediamo](#il-dataset-e-cosa-ti-chiediamo)
- [Assegnazione del lavoro](#assegnazione-del-lavoro)
- [Dati raccolti e privacy](#dati-raccolti-e-privacy)
- [Come funziona l’app (in breve)](#come-funziona-lapp-in-breve)
- [Per corsi universitari e laboratori](#per-corsi-universitari-e-laboratori)
- [Supervisione e contatti](#supervisione-e-contatti)
- [FAQ (in aggiornamento)](#faq-in-aggiornamento)

##  Introduzione
**CeraLoop** è uno studio sperimentale del LAD – Laboratorio di Archeologia Digitale della Sapienza – che invita a contribuire, in modo semplice e guidato, alla costruzione di una base di conoscenza condivisa sui concetti di “somiglianza” e “confronto” applicati ai materiali ceramici in archeologia. Lo studio non intende mettere in discussione la metodologia tradizionale di documentazione, analisi e indagine dei reperti ceramici: al contrario, esplora la possibilità di introdurre funzioni algoritmiche che possano _affiancare_ e _supportare_ il lavoro degli specialisti, offrendo strumenti di orientamento e prioritarizzazione. Allo stesso tempo, l’esperimento ci permette di “misurare” statisticamente e discutere in modo aperto l’idea stessa di “confronto” archeologico.

Il progetto si inserisce in un programma di ricerca più ampio dedicato all’applicazione di tecniche di _computer vision_ alla documentazione e all’analisi dei materiali archeologici. In questa fase non entriamo nei dettagli tecnici: l’obiettivo è raccogliere valiutazioni provenienti sia da esperti di settire sia da persone senza esperienza specifica, per osservare come si costruisce – nella pratica – il concetto di _somiglianza_ tra profili ceramici.

## A chi è rivolto

L’invito è aperto a una platea ampia: specialiste e specialisti del settore ceramologico, studiose e studiosi di archeologia, ma anche persone totalmente “a digiuno” desiderose di contribuire. L’iniziativa è particolarmente adatta a contesti didattici – corsi di Metodologie della ricerca archeologica, laboratori dedicati al disegno, alla documentazione e allo studio dei materiali ceramici – dove la riflessione sul confronto e sulla valutazione diventa parte attiva del percorso formativo.

## Il dataset e cosa ti chiediamo

L’esperimento lavora su un dataset specifico di circa 20.000 elementi. Per ciascun elemento sono stati selezionati, con metodi statistici, dieci possibili profili “simili” all’interno dello stesso dataset. A chi partecipa chiediamo di esprimersi su questi dieci confronti: innanzitutto escludere quelli ritenuti completamente sbagliati; quindi ordinare i rimanenti in base alla somiglianza, dal più al meno simile. La ripetizione di questo gesto su molti casi ci permette di osservare in modo sistematico come le persone applicano – e interpretano – il concetto di somiglianza nel confronto tra profili ceramici.

## Assegnazione del lavoro

L’assegnazione è completamente automatica. Ogni nuova/o partecipante lavora su un set comune di 200 elementi, scelti casualmente e condivisi da tutte/i, a cui si aggiunge un set esclusivo di altri 300 elementi specifici per ognuno/a. In questo modo possiamo sia confrontare i risultati su casi identici, sia ampliare la copertura del dataset con valutazioni su elementi diversi.

## Dati raccolti e privacy

Per interpretare meglio i risultati nel tempo raccogliamo alcune informazioni di contesto – formazione, carriera, esperienza – utili a comprendere se e come i giudizi varino in base ai profili. Questi dati servono unicamente per analisi aggregate e sono trattati in forma anonima: gli indirizzi email sono usati solo per distinguere le risposte e non vengono mai resi pubblici. I dati anonimizzati potranno essere condivisi per il riuso sotto licenza aperta.

## Come funziona l’app (in breve)

Collegandoti a https://ceraloop.lad-sapienza.it/ è possibile nella pagina di Login creare una nuova utenza. Una volta autenticato con i dati di autenticazione appena salvati, trovi, a sinistra, l’immagine di riferimento e, a destra, i dieci profili proposti. Il compito è semplice: escludi i confronti che ritieni errati e trascina gli altri per ordinarli dal più al meno simile; quindi salva e il sistema passerà automaticamente al caso successivo. L’esperienza è pensata per essere rapida e ripetibile: puoi contribuire anche con brevi sessioni, quando hai tempo.

## Per corsi universitari e laboratori

Corsi e laboratori che desiderino coinvolgere intere coorti possono **integrare CeraLoop nell’attività didattica**. Possiamo coordinare l’attivazione degli account e l’assegnazione dei set, fornire indicazioni per valutazioni coerenti e ripetibili e, su richiesta, restituire una sintesi aggregata dei risultati a fini didattici. Per concordare un coinvolgimento di gruppo nell’ambito dell’offerta formativa, contattateci via email all'indirizzo [**julian.bogdani@uniroma1.it**](mailto:julian.bogdani@uniroma1.it) per un breve incontro di coordinamento.

Se usi CeraLoop nel tuo corso o laboratorio e vuoi comparire in questa pagina come partecipante, scrivici un messaggio all'indirizzo [julian.bogdani@uniroma1.it)](mailto:julian.bogdani@uniroma1.it).

## Supervisione e contatti

CeraLoop è un progetto del LAD Sapienza, sotto la supervisione di [Julian Bogdani](mailto:julian.bogdani@uniroma1.it) e [Lorenzo Cardarelli](mailto:lorenzo.cardarelli@uniroma1.it). Siamo disponibili a presentazioni del progetto in contesti diversi – workshop, lezioni, laboratori – e a fornire ulteriori informazioni a chi desideri partecipare o integrare l’attività in un corso.

---

> Partecipa ora: https://ceraloop.lad-sapienza.it/ e **grazie in anticipo per il tuo contributo: anche poche valutazioni possono fare la differenza**.

---

## FAQ (in aggiornamento)

Questa sezione FAQ è in evoluzione e verrà ampliata man mano che la sperimentazione procede.

- **Chi può partecipare?**  
  Chiunque: esperti/e di ceramica, studenti/esse e persone senza esperienza specifica.

- **Quanto tempo richiede una sessione?**  
  Anche 5–10 minuti sono utili. Puoi contribuire in più sessioni brevi.

- **Posso interrompere e riprendere più tardi?**  
  Sì. Il sistema salva l’avanzamento e riprende dal caso successivo.

- **Servono competenze tecniche particolari?**  
  No. L’interfaccia è guidata: escludi i confronti errati e ordina gli altri.

- **Come sono trattati i miei dati?**  
  In forma anonima e aggregata. Email solo per distinguere le risposte, mai pubblicata.

- **È possibile usare CeraLoop in un corso?**  
  Sì. Scrivici per coordinare account, set assegnati e report didattici.

- **Come segnalo problemi o invio feedback?**  
  Contattaci via email; raccogliamo suggerimenti per migliorare la piattaforma.
